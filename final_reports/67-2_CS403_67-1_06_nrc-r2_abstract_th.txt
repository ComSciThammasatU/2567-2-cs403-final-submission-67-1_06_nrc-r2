บทคัดย่อ
	ในยุคที่การทำธุรกิจออนไลน์เติบโตอย่างรวดเร็ว การซื้อสินค้าออนไลน์ผ่านแพลตฟอร์มอีคอมเมิร์ซมีบทบาทสำคัญ เนื่องจากผู้บริโภคสามารถเข้าถึงสินค้าและบริการได้สะดวกตลอด 24 ชั่วโมง ช่วยให้การตัดสินใจซื้อสินค้ามีความยืดหยุ่นไม่จำกัดด้วยเวลาและสถานที่ อย่างไรก็ตาม การตัดสินใจของผู้บริโภคส่วนใหญ่อาศัยข้อมูลจากรีวิวสินค้าของลูกค้าคนอื่น ซึ่งถือเป็นปัจจัยสำคัญในการสร้างความเชื่อมั่นและเข้าใจในตัวสินค้าหรือบริการ 
	การรีวิวสินค้าบนแพลตฟอร์มเหล่านี้ช่วยให้ธุรกิจสามารถรับรู้ถึงข้อดีและปัญหาที่ควรปรับปรุงได้ แต่กระบวนการรวบรวมและวิเคราะห์รีวิวด้วยวิธีดั้งเดิมต้องใช้ทรัพยากรจำนวนมาก ดังนั้น การนำเทคโนโลยีปัญญาประดิษฐ์ (AI) เข้ามาช่วยในการวิเคราะห์ความรู้สึกจากข้อความรีวิว จึงกลายเป็นเครื่องมือสำคัญที่ช่วยเพิ่มความรวดเร็วและความแม่นยำในการประมวลผล
	โครงงานนี้มีเป้าหมายในการพัฒนาเว็บแอปพลิเคชันที่สามารถวิเคราะห์ความรู้สึกจากข้อความรีวิวได้โดยอัตโนมัติ ซึ่งการวิเคราะห์ดังกล่าวสามารถจำแนกความคิดเห็นของลูกค้าเป็นเชิงบวก เชิงลบ หรือเป็นกลาง โดยใช้เทคโนโลยี AI เพื่อให้ข้อมูลเชิงลึกที่ได้สามารถช่วยธุรกิจปรับปรุงสินค้าและบริการ เพิ่มความพึงพอใจของลูกค้า และสนับสนุนการเติบโตของยอดขายในระยะยาว
